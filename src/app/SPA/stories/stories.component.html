<div class="story">
<h1>Nova møter Luna</h1>
<p><strong>Kapittel 1: Møtet i skogen</strong></p>
<p>For lenge lenge siden, eller om veldig veldig lenge, et sted svært svært nært eller gjerne i det fjerne levde det en liten jente ved navn Nova. En solfylt dag gikk hun en tur i skogen. Hun elsket å være ute og se på alt som vokste og levde der. Plutselig så hun noe som skinte i solen mellom trærne. Nova gikk nærmere for å se hva det var, og da hun var nærme nok så hun at det var en enhjørning! Enhjørningen hadde en lys manke og en hvit kropp med et magisk horn på hodet. Men den var litt sjenert, for da Nova kom nærmere, trakk den seg unna.</p>
<p>
    Nova prøvde å gi enhjørningen en blomst som hun hadde plukket med seg på turen, men da løp den bort fra Nova. "Hei, du!" ropte Nova etter enhjørningen. "Vent litt! Jeg vil bare være din venn!" Men enhjørningen løp bare fortere, og Nova klarte ikke å følge etter.
</p>
    <!-- <img src="assets\story1-1.jpg" alt="Nova ser en enhjørning"/> -->


<p><strong>Kapittel 2: Hjelpen i tjernet</strong></p>

<p></p>Noen dager senere var Nova igjen på tur i skogen og plukket pinner og blomster, denne gangen var hun mer på vakt og så seg ofte rundt etter det magiske vesenet hun hadde sett noen dager tidligere. Hun var litt usikker på om hun faktisk hadde sett det magiske dyret eller om det bare hadde vært en drøm. Plutselig hørte hun en lyd fra et tjern like ved. Nova gikk nærmere for å se hva det var, og da så hun at det var enhjørningen! Men denne gangen så den litt lei seg ut, for den hadde satt seg fast i en masse rot og greiner som lå i vannet.

<p>Nova tenkte ikke lenge, men sprang bort til tjernet for å hjelpe enhjørningen. Hun klarte å få løs rot og greiner, og til slutt kom enhjørningen fri. Enhjørningen var så takknemlig at den lovte å være Novas venn for alltid.</p>

<p>"Takk for at du hjalp meg!" sa enhjørningen. "Jeg heter Luna, og jeg har vært alene i skogen lenge. Jeg vil gjerne være din venn."</p>

<p>"Jeg heter Nova, og jeg vil også gjerne være din venn!" sa Nova. "Kan jeg få lov til å ri på deg?"</p>

<p>"Selvfølgelig kan du det!" sa Luna. "Jeg vil at du skal få oppleve alt det magiske som finnes i skogen."</p>

    <!-- <img src="assets\story1-2.jpg" alt="Nova ser en enhjørning"/> -->



    <p><strong>Kapittel 3: Turen til blomsterengen</strong></p>
<p>Luna bar Nova med seg gjennom skogen og til en stor blomstereng med massevis av ulike blomster i alle farger. Nova hadde aldri opplevd en så stor mangfold av deilige blomsterdufter før, og hun ble så oppslukt av luktene at hun nesten glemte å holde seg fast i manen til Luna.</p>

<p>Landskapet var åpent og kupert, med grønn mark så langt øye kunne se. Og i det fjerne kunne man skimte et stort slott. Slottet var bygget av hvit marmor med spisse tak og hadde store vinduer som glitret i solen. Rundt slottet lå det en stor hage med blomster i alle farger og former. Det var så vakkert, og Nova, som nesten aldri hadde vært utenfor skogen, ønsket å huske dette øyeblikket for alltid.</p>

<p>Luna bar Nova videre inn i et magisk landskap med en stor elv som rant gjennom en grønn dal. De kom forbi en liten landsby med små hus og veier som svingte seg mellom trærne. Nova så mennesker som jobbet i hager og på markene, og hun hørte både fuglekvitter og lyder fra dyr som gikk omkring.</p>

<p>"Det er så vakkert her!" sa Nova. "Hva er dette for et sted?"</p>

<p>"Dette er blomsterriket og i slottet bor prinsesse Rosemarie" sa Luna. "Hun er veldig snill, men hun kan aldri smile. Jeg håper vi kan finne en måte å hjelpe henne."</p>

<p>"Kan vi besøke henne?" spurte Nova.</p>

<p>"Det får bli en historie for en annen gang," sa Luna. "Nå må vi dra hjem igjen, men vi kan komme tilbake og besøke henne snart."</p>

<p>Nova var litt skuffet, men hun gledet seg til å komme tilbake og hjelpe prinsessen sammen med Luna.</p>

<!-- <img src="assets\story1-3.jpg" alt="Nova ser en enhjørning"/> -->
</div>